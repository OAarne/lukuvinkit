# Miniprojektin loppuraportti


## Ryhmä tutu
Onni Aarne

Silva Perander

Iikka Hauhio

Juho Kesälä

Eemeli Nurmi

## Mikä oli hyvää
Onnistuimme työskentelemään pyrähdysten aikana lähes aina niin, että kaikki tai lähes kaikki tiimin jäsenet olivat yhtä aikaa paikalla. Tämä helpotti ja yleensä nopeutti työskentelyä ja etenkin sen koordinointia.

Asiakas tuntui osaavalta ja toimi realistisesti, mikä toi asiakastapaamisten kautta projektiin ns. todellisen projektityöskentelyn tuntua. Asiakkaalla oli myös annettavana paljon hyödyllisiä neuvoja asiakkaiden kanssa kommunikoimiseen.

Saimme jokaisessa pyrähdyksessä toteutettua suunnittelemamme ominaisuudet ja asiakas oli tyytyväinen varsinaisen työn tuloksiin. Projekti ylipäätään sujui hyvin sekä lopputuloksen että työskentelyprosessin osalta, mikä on huomioimisen arvoista - "Mikä oli huonoa" osio ei ole pitkä siksi että projekti olisi suinkaan mennyt huonosti, vaan koska tulevaisuuden kannalta hyödyllisimmät huomiot koskevat asioita joissa on parantamisen varaa.

## Mikä oli huonoa

Työtä oli usein vaikeaa jakaa siten, että viisi ihmistä olisi voinut tehdä jotain hyödyllistä yhtä aikaa. Joskus jouduttiin tilanteeseen, jossa useampi ihminen yritti suhteellisen pitkään yhtä aikaa ratkaista ongelmaa, joka ei edes ollut projektin varsinaisen etenemisen kannalta oleellinen. Olisimme siis voineet paremmin keskittyä siihen, että kaikkien työaika käytetään tehokkaasti tuotteen keskeisten ominaisuuksien kehittämiseen ja arvon tuottamiseen asiakkaalle. Toisaalta tämä ei välttämättä aina ole edes mahdollista, koska projekti on skaalaltaan erittäin pieni viidelle ihmiselle. Se on ehkä välttämätön paha, koska projekti on vain yhden kurssin yksi osa, jolloin työmäärän on pakko olla pienehkö, ja kuitenkin on oleellista, että se opettaa suuremmassa kuin parin ihmisen tiimissä toimimista. Toisaalta tällaiset ongelmat opettavat kouriintuntuvasti että ohjelmointityön skaalaaminen useammalle ihmiselle on yleensäkin erittäin epätriviaali ongelma.


Työn jakamista vaikeutti välillä myös se, että ryhmäläisten taitotasot vaihtelivat niin paljon. Tästä seurasi, että koodin yhteisomistajuus ei toteutunut kovin hyvin, koska käytännössä pieni osa ryhmästä hoiti suurimman osan varsinaisesta koodauksesta. Yleensä se joka osasi parhaiten toteuttaa jonkin ominaisuuden ottikin sen oma-aloitteisesti tehtäväkseen, emmekä erityisesti pyrkineet jakamaan näitä tehtäviä toisin. Sen sijaan muut tekivät sitten jotain muuta, kuten raportteja, testejä, backlogin groomausta ym. Tämä kaikki varsinaista koodia ympäröivä asia on toki kriittinen osa projektia, mutta työnjaostamme seurasi eräänlainen ryhmän jäsenten ylimääräinen erikoistuminen, mikä ei ehkä ollut ideaalia oppimisen kannalta. Leanin periaatetta “kehitä ihmisiä, älä tuotteita” olisi ollut hyvä soveltaa tässä, eikä keskittyä siihen, kuka voi tehdä tehtävän nopeiten tai kätevimmin. Tämä on tietenkin haastava periaate sekä miniprojektin että luultavasti oikeiden projektien kanssa, koska vaikka siitä on selkeää etua pitkällä aikavälillä, lyhyellä aikavälillä siitä on haittaa - tässä tapauksessa siitä olisi seurannut paremmat oppimistulokset mutta todennäköisesti huonommat pisteet, koska kaikkia ominaisuuksia ei todennäköisesti olisi saatu näin toteutettua.

Asiakas myös sanoi, että työn ‘hinta’ on meidän kohdallamme siihen mennyt aika. Koska taitavampi työntekijä saa työn tehtyä nopeammin, kannusti myös tämä keskittämään tiimin sisällä toitä nopeimmille ja osaavimmille jäsenille.

Testien tekeminen ominaisuuksille jotka tiedetään tulevan pian korvatuiksi vain testikattavuuden vuoksi tuntui turhalta. Tämän olisi ehkä voinut välttää jättämällä ne asiakkalle perustellen testikattavuusraporttien ulkopuolelle.

## Mitä opimme
Saimme käytännön kokemusta siitä kuinka ohjelmistotuotantoprosessi voi edetä. Luentojen sisältöihin tuli tältä osin konkretiaa.

Opimme siitä, miten projektin edistys kannattaa esittää asiakkaalle - myös siitä, miten asia kannattaa räätälöidä asiakaskohtaisesti. Asiakkaan toiminta uskottavana esimerkkiasiakkaana omine toiveineen oli tässä hyödyllistä. Asiakas ei välttämättä tiedä mikä on tai ei ole käytännössä mahdollista, ja heitä todennäköisesti kiinnostaa että työ tuo heille arvoa eikä tekniset yksityiskohdat, jolloin tiimin on tärkeä osata esittää asiansa oikealla (korkealla) abstraktiotasolla. Myös esitykseen ja sen materiaalin laatun kannattaa kiinnittää huomiota - asiakkaan kertomankin perusteella seikat kuten selkeät ja visuaalisesti nätit raportit saattavat saada esitetylle informaatiolle paremman vastaanoton, vaikka ne eivät sinänsä lisäisi sisältöä verrattuna minimalistisempaan esitystapaan.

Kuten “Mikä oli huonoa”-osiosta havaitsee, havaitsimme monta seikkaa joita voimme parantaa tulevaisuudessa, mistä emme ehkä ilman tätä kokemusta olisi tietoisia. Näin ollen jokaisen yllä olevan negatiivisen huomion voi katsoa myös merkittäväksi oppimiskokemukseksi.

## Mitä olisimme halunneet oppia
Miten tärkeäksi työskentelyn prosessi muodostuu silloin, kun projekti on suurempikokoinen ja mielekkäämmin rinnakkaistettavissa tälle määrälle tekijöitä.
